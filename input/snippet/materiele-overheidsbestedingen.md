**Een stijging van de overheidsbestedingen aan goederen en diensten leidt tot een hogere binnenlandse vraag en bbp.** Als in een variant de productgebonden belastingen of de loon- en inkomstenbelasting niet gelijktijdig wordt verhoogd, dan wordt aangenomen dat de hogere bestedingen gefinancierd worden door een verhoging van de overheidsschuld. In de eerste jaren neemt het bbp toe met minder dan de verhoging van de overheidsconsumptie, omdat een gedeelte van deze bestedingen wordt ingevoerd. De hogere binnenlandse vraag verhoogt de werkgelegenheid en verlaagt de werkloosheid. De opwaartse druk op de loonkosten brengt een verhoging van de afzetprijzen op gang. De consumptie volgt het beschikbaar inkomen dat stijgt als gevolg van de toename in werkgelegenheid en hogere reële lonen. De hogere uitvoerprijs verslechtert de internationale concurrentiepositie, maar de daling van de uitvoer is kleiner dan de stijging in de binnenlandse vraag, zodat ook op termijn een hoger bbp resulteert. Na een initiële verslechtering van het overheidsbudget door de hogere uitgaven, volgen de doorwerkingseffecten het verloop van het bbp.
