**Een permanente verhoging van de productgebonden belastingen (btw en accijnzen) doet  de afzetprijzen onmiddellijk toenemen.** In deze variant worden de tarieven van productgebonden belastingen verhoogd, zodat de belastinginkomsten met een bedrag ter waarde van het opgegeven % van het bbp op het basispad hoger uitkomen. Deze belastingen drukken vooral op de gezinsconsumptie (ruim 50% van de belastingontvangsten) maar ook op investeringen (vooral woningen, circa 15%), overheidsconsumptie en uitvoer. De verhoging van productgebonden belastingen leidt onmiddellijk tot hogere afzetprijzen onder de veronderstelling van een onmiddellijke en volledige doorberekening, zowel op binnenlandse- als exportprijzen.

**De stijging van de afzetprijzen leidt tot vraagvermindering en een lager bbp.** De stijging van de afzetprijzen gaat gepaard met dalende consumptie en een krimpende werkgelegenheid. Werknemers kunnen in de eerste jaren de hogere consumentenprijs gedeeltelijk compenseren door een hogere looneis. Maar de vraagvermindering leidt, via een oplopende werkloosheid, tot een loondaling na enkele jaren. De daling van de kostprijs verbetert de concurrentiepositie van bedrijven, maar dit is niet voldoende om de daling van het bbp te voorkomen. Het positieve effect van de hogere belastingtarieven op het overheidsbudget wordt gedeeltelijk getemperd door hogere prijzen voor overheidsconsumptie, meer uitgaven aan uitkeringen en kleinere belastinggrondslagen.
