**In deze variant worden de uitgaven aan alle bruto-uitkeringen van de overheid aan huishoudens verhoogd met het opgegeven % bbp.** Van belang in dit scenario is om te bedenken dat er geen rekening gehouden wordt met mogelijke effecten op het structureel arbeidsaanbod. Merk daarnaast op dat de doorwerking van deze impuls afhangt van de samenstelling van de impuls. Uitkeringen bestaan onder meer uit bijstand, WW, AOW, WIA en kinderbijslag. Een verhoging van de bijstand heeft bijvoorbeeld een ander effect dan een verhoging van de AOW. De samenstelling van de impuls is gebaseerd op de uitkeringsaandelen in recente jaren. In dit scenario zijn er twee effecten die het pad van consumptie en bbp bepalen. Het eerste effect is dat een hoger beschikbaar uitkeringsinkomen de consumptie van huishoudens direct verhoogt. Het tweede effect is een verhoging van de lonen. Dit komt doordat de werkloosheids- en bijstandsuitkeringen worden verhoogd relatief tot het gemiddelde loon (de *replacement rate* stijgt) en dit verbetert de onderhandelingspositie van werknemers. Als gevolg hiervan stijgt de consumptie niet alleen op korte, maar ook op langere termijn. 

**Hogere loonkosten drukken het bbp na enige jaren. De vraagstijging leidt gedurende de eerste jaren tot een lichte toename van het bbp en de invoer.** De hogere *replacement rate* verhoogt echter de loonkosten, hetgeen de concurrentiepositie van de bedrijven schaadt. De krimp van de uitvoer domineert na enkele jaren de stijging van de binnenlandse consumptie. Als gevolg wordt het bbp na enige jaren lager dan op het basispad. Dit betekent dat minder mensen werken (of de werkloosheid is hoger), weliswaar tegen een hoger loon. Doordat binnenlandse producten duurder worden dan buitenlandse producten, gaat de stijging van de consumptie gepaard met hogere invoer. Het primair saldo verslechtert initieel met minder dan de stijging van de uitkeringen, als gevolg van de hogere belastingontvangsten op uitkeringen. Het primair saldo verslechtert verder als de economie nog meer krimpt.
