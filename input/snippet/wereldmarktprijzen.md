**Een stijging van de wereldmarktprijzen heeft een tijdelijk positief effect op het bbp.** In het model onderscheiden we twee wereldmarktprijzen: een prijs die relevant is voor de invoer en een prijs die relevant is voor de uitvoer. Wij simuleren een permanente, uniforme verhoging van beide wereldmarktprijzen. De invoerprijs heeft twee functies in het model: (1) de prijs van ingevoerde inputs (intermediaire goederen en diensten) is onderdeel van de kostprijzen voor producenten en (2) de invoerprijs is een concurrentieprijs op de binnenlandse markt. De internationale uitvoerprijs is de concurrentieprijs van het binnenlandse geproduceerde product op buitenlandse markten. Op de lange termijn zijn de binnenlandse prijzen verankerd in de internationale prijzen. Dit betekent dat nominale waardes op termijn meestijgen met de internationale prijzen, maar dat alle volumes terugkeren naar het niveau op het basispad.

**De verbetering van de concurrentiepositie wordt snel tenietgedaan door de stijging van lonen en prijzen.** De hogere invoerprijs wordt slechts gedeeltelijk doorberekend in de afzetprijzen, waardoor de prijs van binnenlandse output initieel minder sterk stijgt dan de prijs van buitenlandse concurrenten op binnen- en buitenlandse markten. De verbetering van de competitiviteit leidt tot een geleidelijke stijging van uitvoer, consumptie, investeringen en bbp en een daling van de invoer. Na enkele jaren gaan de effecten van de opwaartse kosten domineren. De hogere invoerprijs wordt geleidelijk als inputprijs doorberekend in de kost- en afzetprijzen. De nominale loonkosten stijgen als gevolg van de lagere werkloosheid en hogere consumptieprijzen. Hierdoor is de expansie van de economie tijdelijk en het reële bbp, uitvoer en consumptie keren op termijn terug naar de niveaus van het basispad van voor de schok en ook de verbetering van de overheidsfinanciën is tijdelijk.
