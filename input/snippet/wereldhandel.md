**De economie expandeert na een permanente verhoging van de relevante wereldhandel.** Dit betekent een verhoging van de buitenlandse vraag naar binnenlands geproduceerde producten. Wij benadrukken dat we in deze variant andere buitenlandse exogenen, zoals wisselkoersen, rentevoeten en wereldmarktprijzen, ongewijzigd veronderstellen. 

**Een stijging van de buitenlandse vraag naar binnenlands geproduceerde producten verhoogt het bbp en de afzetprijzen.** Maar de expansieve effecten worden kleiner in de tijd, doordat de daling in werkloosheid de loonkosten verhoogt. De hogere buitenlandse vraag verhoogt onmiddellijk de uitvoer en de productie van de marktsector. De resulterende hogere arbeidsvraag en lagere werkloosheid vergroot de druk op de loonkosten. Huishoudens hebben meer te besteden door de stijging van de werkgelegenheid en de hogere lonen, waardoor de consumptie stijgt. Een gedeelte van de hogere uitvoer, consumptie en investeringen zal ingevoerd worden, zodat de groei van het bbp kleiner is dan de stijging van de exportvraag. De hogere loonkosten geven aanleiding tot hogere afzetprijzen. De hogere uitvoerprijs tast de internationale concurrentiepositie van de bedrijven aan (of de ruilvoet verslechtert bij constante wereldmarktprijzen). Hierdoor worden de expansieve effecten op de uitvoer en de productie afgeremd. Met de expansie van de economie verbetert het overheidsbudget en daalt de overheidsschuld (%bbp).
